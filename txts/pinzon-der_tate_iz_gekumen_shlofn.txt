מימי פּינזאָן
דער טאַטע איז געקומעןשלאָפֿן
דערצײלונג

	יענער טאָג האָט זיך בײַ אונדז אויסגעצײכנט מיט צוויי געשעענישן: לאה איז אוועק פֿונעם שטוב און דער טאַטע איז געקומען שלאָפֿן. דעם טאָג געדענק איך פון סאַמע אָנהײב. ס'איז געווען אַזוי: אין גרויסן מאַ־און־װײַב בעט בין איך געשלאָפן מיט דער מאמען; אױף איין בעטל —יאַנקל מיט בערלען. אױף דעם אַנדערן, איינע אליין, ווי אַ פּריצטע —— לאה. אין צימער איז נאָך געווען טונקל. די מאַמע איז אַ װײַלע געלעגן מיט אָפענע אויגן. קענטיק, אַז זי האָט זיך ערשט אויפגעכאַפּט. באַלד נאָכן אויפװאַכןפֿון שלאָף, איז בײַ איר דער פּנים נישט אַזוי שאַרף פֿאַרשפּיצט, עס זעען זיך אַזוי שטאַרק ניט אָן די צוויי טיפֿע קנייטשן בײַם מויל און די פֿיל דריבנינקע קנייטשעלעך אַרום די אויגן, וואָס ווערן ווי פּיצלעך געפּלאַצטע גלאָז, ווען זי איז אין כּעס. נײן. בײַם אויפֿכאַפּן זיך איז די מאַמע ניט אין כּעס, אַמאָל שמײכלט זי אַפֿילו, װי עס זאָלן זיך איר האָבן גחלומט גוטע, פֿרײלעכע זאַכן. אײנמאָל, װען איך האָב אַזױ געקוקט אױף איר דורך די האַלב־פֿאַרמאַכטע אױגן, האָט זיך מיר אַפֿילו געדוכט, אַז איך הער װי זי ברומט עפּעס אַ ניגון. און אפֿשר האָט זיך עס מיר געחלומט.
	די מאַמע האָט זיך אױסגעגענעצט, זיך אױפֿגעזעצט אױפֿן בעט; געזוכט, געזוכט אונטערן בעט די אױסגעטראָטענע סאַפּאַטיזשעס, און באַלד װי זי האָט אַראָפּגעשטעלט די פֿיס אױף דער ערד, פֿאַרלירט איר פּנים די פֿרימאָרגנדיקע אױסגערוטקײט און די רחבֿותדיקײט פֿון באַנאַכטיקע חלומות. עס װערט װידער שארף אָנגעשפּיצט און דריבנע־געקנײטשט. זי הײבט אָן בורטשען, אַז מיר שלאָפֿן צו פֿיל, אַז זי איז שױן מיד אױסצוהאַלטן אױף אירע פּלײצעס אַזעלכע צװײ געזונטע יונגאַטשעס, װאָס װײסן נאָר אַרומלױפֿן אין גאַס, צערײסן הױזן און אױסטרעטן סאַפּאַטיזשעס; אױף לאהן שרײַט זי אַז די מױד װעט װידער פֿאַרשפּעטיקן צו דער אַרבעט און פֿאַרלירן דאָס שטיקל שטעלע, װאָס מען װערט סײַ-װי פֿון דעם ניט גליקלעך, װײַל דאָס גאַנצע דאָברע־מזל גײט אַרײַן אין די זײַדענע זאָקן, אין פֿאַרב צו די ליפּן און לאַק אױף די נעגל.
	בורטשענדיק און שעלטנדיק גײט די מאַמע אַרױס אױפֿן הױף. איך הער, װי זי שלעפּט דעם קאַסטן מיסט איבערן הײפֿל צום טױער. װי זי װאַשט זיך בײַם קראַן אין דרױסן, װי זי פּאָמפּעט דעם פּרימוס, קלאַפּט מיט די צוקער־זשערבע־פּושקעס. װען זי קומט צוריק אַרײַן אין צימער, אַן אָפּגעװאַשענע, איז בײַ איר דער כּעס אַ ביסל אָפּגעגאַנגען. זי קעמט זיך פֿאַרן שאַפֿע־שפּיגל די שיטערלעכע, גרױלעך־בלאָנדע האָר, װאָס זײַנען אין די שפּיצן רױטלעך אַרומגעצופּט פֿון אַ שלעכט־אײַנגעגעבענער פּערמאַנענטע.
	­— שטײ אױף, ניאַטעלע — זאָגט זי שױן אָן כּעס. װעסט מאַכן טרינקען פֿאַר לאהן מיט די קינדער. (אַז אױס כּעס, װערט פֿון די געזונטע יונגאַטשעס, צוריק — קינדער.). צום מיטיק זאָלסטו נאָר אָפּבראָטן אַ פּאָר בערעכענעס. דאָס איבעריקע װעל איך שױן ברענגען פֿון דער מערקאַדע.
	אין מערקאַדע האָט די מאַמע אַ שטעלעכל. זי פֿאַרקױפֿט דאָרט אַלערלײ „שטיקלעך‟ זײַד, װאָלנס, לײַװנט — אָפּפֿאַל פֿון סחורות, װאָס זי קױפֿט אױף אױפֿן קילאָ און סאָרטירט עס פֿריִער אױס בײַ זיך אין צימערל: זײַד צו זײַד, װאָלנס צו װאָלנס, לײַװנט צו לײַװנט. דאָס „צימערל‟ — דאָס איז איר שאַץ־קאַמער און איר סחורה־לאַגער. דאָרט פֿאַרקלײבט זי זיך אַלע אָװנט און אַרבעט ביז שפּעט אין דער נאַכט. דאָרט בין איך איר אײנציקע אַרױשעלפֿערקע, װײַל די ייִנגלעך װעט זי אַהין ניט אַרײַנלאָזן, זײ װעלן איר דאָרט אָנטאָן חושך. זײ האָבן זיך שױן אַהין אַ מאָל אַרײַנגעכאַפּט, געמאַכט פֿון אַ גאַנצן פּאַק שמאַטעס אַ ריזיקן באָל און גענומען אַרבעטן מיט די הענט און מיט די פֿיס — װען די מאַמע גײט בײַ צײַטנס ניט אַרײַן, מאַכן זײ דאָרט אַ חורבן. לאה — זי װעט אַהין נישט אַרײַנשמעקן, מען זאָל זי אָפּגילטן: דאָס „צימערל‟ איז אַ מאָל געװען אַזאַ שטיקל קאַמער, קײן פּאָל איז ניטאָ, און עס שטינקט דאָרט מיט טוכלע שמאַטעס און מיט מײַז.
		::—::
	אַז די מאַמע איז אַװעק, איז אַ שטיקל צײַט געװען שטיל אין שטוב. די ייִנגלעך זײַנען געזעסן אױפֿן בעטל און געשפּילט אין פֿיגוריטאַס. דערנאָך האָט דער זײגער אױסגעשלאָגן זיבן. װי דאָס װאָלט געװען עפּעס אַ סיגנאַל — איז די שטילקײט אױסגעביטן געװאָרן אױף דעם געװײנטלעכן, טאָג־טעגלעכן טומל. די ייִנגלעך האָבן זיך צעשלאָגן איבער די פֿיגוריטעס און זיך אַזױ גענומען רײַסן, אַז דאָס אײַזערנע בעטל האָט געטאַנצט און געקרעכצט אונטער זײ. לאה האָט זיך אױפֿגעזעצט און נאָך מיט האַלב־פֿאַרמאַכטע אױגן אַ כאַפּ־געטאָן אַ שוך און געװאָרפֿן אױף זײ. דערנאָך איז זי אין הױלן שװאַרצן זײַדענעם אונטערקלײד, מיט באָרװעסע פֿיס, אַרױס אױפֿן הױף זיך װאַשן. װען זי איז צוריקגעקומען, האָב איך איר שױן אונטערגעטראָגן די ערשטע מאַטע.
	— לױף ניאַטאַ, — האָט זי צו מיר געזאָגט, נעמענדיק די מאַטע — ברענג מיר אַ נאָדל־פֿאָדעם. עס האָט זיך מיר װידער אַראָפּגעלאָזט אַן אײגל פֿון זאָק. זאָקן פֿון צװײ־נײַנציק! איך האָב בײַ זיך געװוּסט, אַז די זאָקן, פֿאַרפּאַקט אין אַ זײער שײן קעסטעלע, האָט איר געשענקט דער „שװאַרצער‟ — אָט אָ דער מיט װעמען זי גײט אַלע זונטיק בײַ טאָג טאַנצן אױף די „מאַטינעס‟ — און װאָס די מאַמע האָט אױף אים געזאָגט, אַז אױב זי װעט אים פּאַקן מיט לאהן שטײן אין דער פֿינצטער הינטערן גאַס־טױער — װעט זי אים אָפּגיסן מיט הײסע װאַסער און לאהן — לאהן װעט זי אױסדרײען הענט און פֿיס — װעט זיך איר שױן אָפּגלוסטן פֿון טאַנצן. כ'האָב געװוּסט — אָבער זיך געמאַכט ניט װיסנדיק. לאה האָט געזאָגט צװײ מיט נײַנציק — זאָל זײַן צװײ מיט נײַנציק: געהײסן, כ'זאָל איר ברענגען אַ נאָדל־פֿאָדעם — האָב איך איר געבראַכט.
	און פּונקט װי אַלע טאָג, אַ פּאָר מינוט פֿאַרן גײן צו דער אַרבעט — האָט לאה אױף גיך פֿאַרצירעװעט די זאָקן. אױפֿשטײן מיט אַ פּאָר מינוט פֿריִער — דאָס ניט. װיפֿל די מאַמע האָט זיך נישט געקליגערט, גערוקט דעם זײגער פֿאָרױס אױף אַ פֿערטל שעה — מיר האָבן געװוּסט — צי בײַם גײן אין שול, צי בײַם לױפֿן צו דער אַרבעט — „דער זײגער לױפֿט אױף אַ פֿערטל שעה‟. און טאַקע אַלעמאָל פֿאַרשפּעטיקט.
	לאה איז געשטאַנען מיט דער פּלײצע צו דער טיר, אײן פֿוס אַרױפֿגעשטעלט אױף אַ בענקל — און איך, מיט דער מאַטע אין האַנט, האָב זיך פֿאַרקוקט אױף איר — אַלײן ניט װיסנדיק פֿאַרװאָס. מײַן שװעסטער איז דאָס שענסטע מײדל פֿון גאַס — אַזױ האָבן אַלע געזאָגט. זי האָט געמעגט גײן מיט װיפֿל מײדלעך איבערן גאַס, געקוקט האָט מען אױף איר. די זאָקן זײַנען ניט אַלעמאָל געװען גאַנץ, אָבער די נעגל — מאַנעקירט. און די ליפּן, אױסגעפֿאָרבן אין דער פֿאָרם פֿון אַ האַרץ. געװען איז זי אַ בלאָנדע, נישט גאָר קײן הױכע, מיט דינע היפֿטן און קלײנע, שפּיציקע ברוסטן װאָס האָבן שטענדיק אַרױסגעשטאַרטשעט פֿון בלוזקע אָדער פֿון סװעטער. פֿאַר מיר פֿלעג זי זיך ניט זעלטן קלאָגן, אַז ס'איז איר אַ שאָד אָפּצופֿינצטערן אַ לעבן אינעם אָפּגעלאָזטן צימער, מיט דער מאַמען װאָס בורטשעט און שעלט, מיטן טאַטן, װאָס אַז ער קומט אַהײם, װײסט ער נאָר שװײַגן און שלאָפֿן... — נאָר דו ביסט מיר אַ שאָד, ניאַטיטאַ — פֿלעגט זי זאָגן.
	אָט דעם טאָג, בעת זי איז געשטאַנען מיט אײן פֿוס אױפֿן בענקל און פֿאַרצירעװעט די זאָק, האָט זיך מיר אױסגעדוכט, אַז זי װעט נעמען רעדן צו מיר טאַקע װעגן אָט די זאַכן. און נאָך האָט זיך מיר אױסגעדוכט — אַז עפּעס, זײער אַ װיכטיקס, סײַ פֿאַר מיר, סײַ פֿאַר איר װעט זי מיר באַלד זאָגן. אָבער געזאָגט האָט זי נאָר:
	— ניאַטיטאַ, װעסט זאָגן דער מאַמע: קײן מיטיק װעל איך הײַנט ניט קומען עסן. און זי איז אַװעק.
	כ'האָב געטאָן אַלץ װאָס די מאַמע האָט מיר אָנגעזאָגט. געגעבן די קינדער טרינקען, און זײ זײַנען גלײַך אַרױס אין גאַס. צוגערױמט דאָס צימער. דערנאָך האָב איך זיך גענומען צום מיטיק. מײַן מאַמע, װאָס האָט זײער ליב געהאַט אַרײַנצוקוקן אין אַלטע זשורנאַלן, — קײן נײַע האָט מען בײַ אונדז נישט געקױפֿט — האָט ערגעץ געלײענט װעגן דער גרױסער נאַרהאַפֿטיקײט פֿון בערענכענעס. דאָס איז אַ בלױער פּאָמידאָר, װאָס קאָסט ביליק, איבערהױפּט זומער. מען בראָט עס אָפּ, מען האַקט עס אײַן מיט אַ ציבעלע, מיט אַ ביסל בױמל — און פֿאַרטיק. איז געװען נאָך עפּעס צו עסן, איז דאָס בײַ אונדז געװען דער פֿאָרשפּײַז. איז איבערגעבליבן אַ ביסל, האָט מען דאָס געגעסן מיט ברױט און פֿאַרטרונקען מיט אַ מאַטע. דאָס איז געװען אונדזער באַשטענדיקער מאכל. בערעכענעס. זיך בראָטנדיק אױפֿן פֿײַער, אָדער זיק „האַקנדיק‟ אױפֿן ברעטל. און װער ס'איז אַרײַן, האָט זיך ניט געקענט אײַנהאַלטן — דערלאַנגט אַ פּאָר האַק מיטן האַקמעסער.
	אַז די מאַמע איז געקומען, זײַנען שױן בײַ מיר די בערעכענעס געװען פֿאַרטיק. דער קיך־טיש — פֿאַרשפּרײט מיט אַ צײַטונג. די מאַמע האָט געבראַכט אַ שטיק װוּרשט מיט אַ זױערער אוגערקע. זײַנען מיר געזעסן בײדע אין קלײנעם הילצערנעם קיכל און געפּראַװעט אַ סעודה. די מאַמע, װאָס האָט מיט מיר גערעדט װי מיט אַ גלײַכן, האָט מיר דערצײלט פֿאַרשײדענע מעשׂיות און פּליאָטקעס פֿון דער מערקאַדע. אַזױ פֿלעג איך זיך אָפֿט דערװיסן — װעלכע פֿרױ עס האָט זיך געמאַכט אַן אַבאָרט, װײַל איר איז שױן מיאוס געװאָרן צו קינדלען. אָדער אַז די און די „בעל־הביתטע‟ האָט געפּאַקט דעם מאַן מיט דער „שיקסע‟ — און זיך דערפֿאַר באַנײַט מיט אַ פֿוטערנעם מאַנטל. די מאַמע פֿלעגט דאָס אַלץ דערצײלן מיר פּשוט, אָן שום העװיות, אין אַ שפּראַך, אַ באַװירצטע מיט װיצן און גלײַכװערטלעך. טאַקע צוליב אָט די גלײַכװערטלעך אירע איז זי געװען צעקריגט מיט העכער האַלב װײַבער פֿון דער מערקאַדע. אָבער זי האָט זיך דערפֿון װינציק װאָס גענומען צום האַרצן. זי פֿלעגט זיך אַלע מאָל געפֿינען אַ נײַע חבֿרטע, ניט געקאָנט אױסקומען אײנע אָן דער אַנדערער, געװוּסט װאָס עס טוט זיך בײַ יענער אונטערן נאָגל, ביז — מען האָט זיך צעקריגט. באַלד נאָכן עסן איז די מאַמע אַװעק צו אַזאַ חבֿרטע אירער. זי האָט טאַקע געזאָגט צו מיר: איך גײ צו צו גיטלען. איך מוז זיך זײער נײטיק עפּעס דערװיסן. אַז מײַן מאַמע, האָט זיך „געמוזט‟ עפּעס זײער נײטיק דערװיסן, איז אַ סימען — עס האַלט שאָטן גאָר װײַט.
	כ'האָב זיך געאײַלט צו צעװאַשן די פּאָר טעלער, װאָס גיכער אַרױס פֿונעם קיך. בײַ אונדז אין קיך — אַזױ פֿלעגט די מאַמע זאָגן — האָט מען זומער געקאָנט באַקן געבעקס אױפֿן בלעכענעם דאַך, אַזױ הײס איז דאָרט געװען. כ'האָב צעװאַשן די טעלער, זיך געאײַלט און געזונגען די טאַנגאָ װאָס לאה האָט דעם לעצטן זונטיק געבראַכט פֿון דער „מאַטינע‟:
	— „כ'האָב פֿון אַלע ליבעס שױן גענאָסן
	מײַן גוף דער קראַנקער — קאָן ניט מער
	מײַן נשמה קאָן שױן גאָר ניט פֿילן
	אַחוץ די ליבע צו מײַן הײליקער מאַ-מעניו.
		עמעצער האָט געעפֿנט די טיר פֿונעם הײפֿל. טריט האָבן זיך דערהערט איבער דער פּאַטיע. כ'האָב אַרױסגעקוקט דורכן קיך־פֿענצטערל.
			— דער טאַטע איז געקומען! — מיט שװערע, ברײטע, אַ ביסל — זיך װאַקלענדיקע טריט האָט ער געשפּאַנט צו אונדזער צימער. איך בין אים געלאָפֿן אַנטקעגן און פֿאַר פֿרײד נישט געװוּסט װאָס צו טאָן. אױך דער טאַטע האָט זיך מיט מיר געפֿרײט: ער האָט מיך ניט אַרומגעכאַפּט, מיט מיר זיך ניט געקושט — בײַ אונדז פֿלעגט מען זיך זעלטן אַרומנעמען, נאָך זעלטענער — קושן. ער האָט נאָר אַרױפֿגעלײגט זײַן גרױסע, שאָרשקע האַנט אױף מײַן אַקסל, פֿאַרלעגן און גוט געשמײכלט, קוקנדיק אױף מיר מיט זײַן זעענדיק אױג, בעת דאָס אַנדערע — דאָס בלינדע, האָט זיך געזשמורעט, װי פֿון צו פֿיל זון. אין אַ װײַלע אַרום איז ער שױן געזעסן אױף אַ נידעריק שטרױען בענקעלע, די ברײטע פּלײצעס אָנגעשפּאַרט אָן װאַנט. און איך האָב אים אונטערגעטראָגן אײן הײסע, שױמענדיקע מאַטע נאָך דער אַנדערער.
	ער האָט מיך פּאַמעלעך, מיט אַ סדר, אױסגעפֿרעגט אױף דער מאַמען, אױף לאהן, אױף די ייִנגלעך, אױסלאָזנדיק נאָך יעדן ענטפֿער מײַנעם מיט אַ לאַנג צופֿרידענעם: אַזױ...
	גלײַך איך װאָלט אים דאָ די גװאַלדיקסטע נײַעס דערצײלט, ניט די פּשוטע, טאָג־טעגלעכע פּאַסירונגען פֿון אונדזער לעבן, װאָס זײַנען אים פּונקט אַזױ הײמיש און באַקאַנט װי מיר.
	איך האָב געקוקט אױף אים און זיך געטראַכט: פֿאַרװאָס איז ער אַזאַ, דער טאַטע מײַנער? פֿאַרװאָס איז ער נישט קײן שטרענגער, קײן בײזער, װי אַנדערע טאַטעס? פֿאַרװאָס זאָל ער ניט זען, אַז ס'זאָל זײַן אַ שטיקל טאָלק בײַ אונדז אין שטוב, אַז די מאַמע זאָל װינציקער אַרומלױגן און האַנדלען, און בעסער אַכטונג געבן אױף דער שטוב, אױף אונדז? אַז די קינדער זאָלן גײן אין שול, מיט בלאַנקענדיק־װײַסע כאַלאַטלעך, װי די אַנדערע קינדער פֿון אונדזער גאַס. און לאה — מיט לאהן איז די לעצטע צײַט גאָרניט גלאַטיק. און ער? — אָט זיצט ער, דער טאַטע מײַנער, און עס אַרט אים עפּעס גאָרנישט, װאָס די שטוב אונדזערע איז ניט װי בײַ לײַטן. עס אַרט אים בכּלל קײנמאָל ניט פֿאַר קײן זאַך. און אַלצדינג איז בײַ אים רעכט. שטענדיק איז ער אַזאַ — אַ שװערער, אַ גוטער און אַ מידער. און שטענדיק הערט זיך פֿון אים אַ שאַרפֿער ריח פֿון רױער פֿעל. דאָס האָט ער איצט אָפּגעאַרבעט צען טעג נאָכאַנאַנד בײַם זאַלצן די רױע פֿעלן, אין אַ קעלער פֿון אַ שיף, װאָס װעט זײ נאָכדעם אַװעקפֿירן ערגעץ אױף יענער זײַט ימען. צען טעג האָט ער אָפּגעאַרבעט אָן אױפֿהער, פֿאַרדינט אַ פּאָר פּעזעס — און איצט איז ער געקומען אַהײם זיך אָפּרוען. אָבער װי שטענדיק, װען ער קומט אַהײם, קאָן ער שױן פֿון גרױס מידקײט אַזש ניט שלאָפֿן. די מאַמע מוז אים דעמאָלט פֿאַרפּאַרען אַזאַ טײ פֿון ליפּעװע צװיט, װאָס זאָל אים העלפֿן אײַנשלאָפֿן. דער טאַטע לאַכט פֿון דער מאַמעס באַבסקן טײ, זשמורענדיק דאָס זעענדיקע אױג; ער זאָגט:
	— װער סע קאָן ניט שלאָפֿן פֿון גרױס אױסגערוטקײט, איך — בײַ מיר װערט דער שלאָף אָפּגענומען פֿון גרױס מידקײט.
	נאָר אָט איז טאַקע אַרײַן די מאַמע, דערזען דעם טאַטן האָט זי גלײַך גענומען קאָמאַנדעװען:
	— זע נאָר, משה! ערשט געקומען? װאָס זשע זיצטו? גײ, מאַך זיך אַ קאַלטן טוש, װעסטו זיך מחיה זײַן! לױף, ניאַטעלע, מאַך אַ מאַטע פֿאַרן טאַטן! שױן געטרונקען? נו גײ, בעט אױס דאָס בעט, װעט זיך דער טאַטע לײגן. גײ, משה, לײג דיך צו. ביסט דאָך מסתּמא גוט מיד, זיך גוט אָנגעמאָרדעװעט, אַ יאָ? — 
	— שאַ, מלכּה, פּילדער ניט. דו מאַכסט אָן אַ װינט אַרום מיר — האָט דער טאַטע גוטמוטיק געענטפֿערט. — איך װיל שױן נישט שלאָפֿן. קום בעסער אַהער, זעץ זיך צו אַ ביסל. רעד אױס אַ װאָרט אָן רעש.
	די מאַמע האָט גענומען אַ קלײן בענקעלע און זיך צוגעזעצט נעבן טאַטן. מיך האָט זי אַרױסגעשיקט אין גאַס „זיך שפּילן‟. שטילערהײט האָט זי מיר אָנגעזאָגט, אַז איך זאָל זען אױפֿזוכן די „ממזרים‟ און זײ ברענגען צו שלעפּן — שױן צײַט אָנקוקן, פֿאַר אַ גאַנצן טאָג, די שטוב‟.
		::—::
	אַז איך בין שױן צוריקגעקומען, איז שױן געװען גוט נאַכט. די ייִנגלעך זײַנען געשלאָפֿן, װי געהרגעטע. נאָר דער טאַטע איז נאָך אַלץ געזעסן אין הױף אױפֿן נידעריקן בענקעלע און געשעפּט פֿרישע לופֿט, אָנגעשפּאַרט מיטן קאָפּ אין דער װאַנט. װיפֿל די מאַמע האָט אים ניט געטריבן שלאָפֿן, האָט ער ניט געװאָלט גײן.
	— אַז איך װיל שױן גאָרנישט שלאָפֿן — האָט ער געטענהט — דער קאַפּאַטאַס אונדזערער זאָל אַזױ קענען עסן, װי מיר גלוסט זיך שלאָפֿן. דו הערסט, מלכּה, דער קאַפּאַטאַס אונדזערער, אַ פֿײַער זוכט אים, אַז ער זעט, עס גײט אַװעק אַ טאָג מיט אַ נאַכט, און נאָך אַ טאָג מיט אַ נאַכט, די מענטשן הײבן אָן אָפּצושטײן — די אױגן קלעפּן זיך, די הענט װערן שװערן און געשװאָלן װי די קלעצער, די זאַלך ברענט די הױט, װי פֿײַער. און דאָ — די שטױסן פֿעלן װילן ניט װערן קלענער — װערט ער װי משוגע, דער ביטערער יונג. ער הײבט אָן אַרומצולױפֿן הין און הער, װי אַ װילדער. „מאַמעס אין מאַמעס־מאַמעס‟ — פֿליִען איבער די קעפּ. שװאַרצע קאַװע און קאָניאַק גיסט מען אין אונדז װי װאַסער. ער לױפֿט פֿון אײנעם צום אַנדערן און „מונטערט‟ אונדז. ער זאָגט צו גאָלדענע גליקן. ער װעט העכערן און העכערן, און װען מען ענדיקט נאָר דאָס זאַלצן — װערט ער קאַלט װי אײַז, פֿאַרגעסט אַלע זײַנע צוזאָגעכצן, פֿאַרשטײסט — ער װערט אינגאַנצן מיט דיר אױס מחותּן. נישט ער זידלט דיר, נישט ער קען דיך אַפֿילו. הערסט װאָס כ'װעל דיר זאָגן, מלכּה? אַ ביטער שטיקל ברױט. זיך אָנגעהאָרעװעט צעזעצטערהײט. מײנסט װאָס? פֿאַרדינט אַ פּאָר פּעזעס. קײן גבֿירים װעט שױן פֿון אונדז, װײַזט אױס נישט װערן. באַ, מען װעט זיך גײן לײגן. אפֿשר האָסטו מלכּה, עפּעס אַ שמירעכץ צו די הענט. זײ שמאַרצן מיר זײער.
	די מאַמע האָט אים געגעבן עפּעס אַ קרעם, װאָס לאה שמירט מיט איר דאָס פּנים. אַלײן איז זי אַרײַן אין קיכל מאַכן פֿאַר אים די טײ פֿון ליפּעװע צװיט. אפֿשר װעט דאָס אים העלפֿן אײַנשלאָפֿן. פֿון דאָרט האָט זי מיך אַ רוף געטאָן. מיר אײַנגערױמט — אױב דער טאַטע װעט פֿרעגן, זאָל איך זאָגן: לאה נעכטיקט הײַנט בײַ דער מומע רבֿקה. מיר האָט זי געהײסן זיך לײגן אין לאהס בעטל. אין אירע רײד האָב איך דערקענט, אַז זי איז זײער אין כּעס אױף לאהן. אָבער אין דער זעלבער צײַט האָט זיך מיר געדוכט, — די מאַמע װײסט אױף זיכער, װוּ לאה איז און פֿאַרװאָס זי קומט ניט.
	מיר האָט שטאַרק װײ־געטאָן דער קאָפּ. איך האָב זיך געלײגט שלאָפֿן. פֿאַרן אײַנשלאָפֿן האָב איך אונטערגעהױבן דעם קאָפּ פֿון קישן און געזען: דאָס עלעקטרישע לעמפּל איז אַרומגעװיקלט מיט אַ צײַטונגס פּאַפּיר, צוגעטשעפּעט מיט אַ קלעמערל פֿונעם װעש. דער טאַטע ליגט אין בעט — די מאַמע זיצט בײַם טיש, פּונקט אונטערן שײַן פֿונעם לעמפּל. דעם קאָפּ אָנגעשפּאַרט אױף בײדע הענט. איך הער װי דורכן שלאָף: ...אַזאַ פּאַרשיװע מױד... קײנמאָל איר ניט געשטערט. איר אין װעג געשטאַנען... װוּ געװאָלט— געגאַנגען, װאָס געװאָלט — געטאָן. עסן האָט איר געפֿעלט? נעמען און אַװעק פֿון שטוב. אַפֿילו נעכטיקן נישט קומען...
	װאָס אַמאָל האָט זי גערעדט שטילער כ'װאָלט געשװאָרן — זי װײנט. פֿון בעט האָט זיך דערהערט אַ כראָפּ: דער טאַטע איז געשלאָפֿן.
